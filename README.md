Trivia_master
=============

**ДОКУМЕНТАЦИЈА ЗА СЕМИНАРСКА РАБОТА**
=============
**Предмет: *Визуелно програмирање***
--------------

**Име на апликацијата: *TRIVIA MASTER***

Членови на тимот:  
*Виктор Јаневски 121097*  
*Александар Кузманоски 121157*  
*Димитар Спасовски 121100*  
  
    
    
Trivia Master е интересна игра налик на познатите и многу популарни телевизиски шоу програми како Who Wants to Be a Millionaire и Jeopardy, иако ние се потрудивме таа да биде уникатна комбинација од различни типови забавни игри, со цел доживувањето на обожувачите на квиз емисиите и на игрите кои се базираат на знаење да биде што е можно поголемо. Играта се базира на веќе добро познати концепти, но реосмислени и различно комбинирани, што придонесува кон добивањето на едно поинакво позитивно искуство. Начинот на игра е едноставен, интуитивен и веруваме, веќе добро познат, но она што е единствено и различно се визуелното доживување, што се јавува како резултат на невообичаениот дизајн, и различните и интересни прашања од повеќе категории. Се надеваме дека играта ќе ги достигне своите цели, дека ќе претставува предизвик и можност за доаѓање до нови информации и податоци и дека ќе биде еднакво забавна за играње, како што беше забавна за создавање.

![Levels](http://i.imgur.com/5iwg1HV.jpg)

Trivia Master нуди три нивоа на игра: Easy, Medium и Hard, секое со различен тип прашања кои придонесуваат кон неговата тежина. Глобалната цел на играта, независно од изборот на тежината, е да се погоди сликата која се крие зад блоковите со прашања. На самиот блок е наведена категоријата од која е прашањето што се крие зад истиот. По успешно одговарање на прашањето се открива дел од сликата. Погодувањето е во облик на бесилка - на играчот му е познат бројот на букви од кои се состои одговорот, а може да ги избира буквите од англиската азбука и со помош на тастатурата и со кликнување на соодветната буква со помош на глувчето. Правилото кое важи и во другите делови од оваа игра е дека бројот на погрешни погодоци е ограничен на пет.

![MainForm](http://i.imgur.com/rc7HQpg.jpg)

Во зависност од тежината на која се игра, постојат три типа прашања: Multiple Choice, Alphabet и Association Question. Со избор на Easy начинот на игра и со одбирање на еден од блоковите во главната форма се појавува едно прашање од наведената категорија заедно со четири понудени одговори од кои само еден е точен. За одговарање на овој тип прашања на играчот му се даваат 20 (дваесет) секунди и точно еден обид. При избор на точниот одговор истиот се обележува со зелена боја, а доколку се направи погрешен избор тогаш тој се означува со црвена боја. Во случај одговорот да е неточен, но и по истек на времето се појавува соодветна порака и прашањето се затвора, без притоа да се прикаже точниот одговор. И по затворањето на прашањето (автоматски во рок од три секунди) блокот сѐ уште го покрива тој дел од сликата. Со одбирање на истиот блок се добива различно прашање, но категоријата останува непроменета.

![MultipleChoiceQ](http://i.imgur.com/KICJ9Xd.jpg)

Во Medium начинот на играње на Trivia Master се прикажува прашање од избраната категорија, но не се понудени одговори, туку корисникот треба да го погодува одговорот буква по буква, на еден од погоре опишаните начини (со помош на глувчето или на тастатурата). Прашањата кои се во делот Hard се во форма на асоцијации, каде одговорот се внесува слично како и за Medium прашањата, со тоа што тука се дадени четири кратки изрази кои го објаснуваат поимот што треба да биде погоден. При одговарањето на овие прашања дадено е време од 60 секунди, поради поголемата комплексност, и можност за пет погрешни обиди за погодување буква.

![AlphabetQ](http://i.imgur.com/3bFc6zW.jpg)

![AssociationQ](http://i.imgur.com/eJqtpDk.jpg)

Едно интересно изненадување се џокерот и ѓаволчето. Џокерот носи пријатно изненадување и одговара едно прашање, а ѓаволчето го поништува одговорот. 

![Joker](http://i.imgur.com/hfOW7TV.jpg)

Во текот на целата игра не се дозволува впишување на одговорите од страна на корисникот за да се обезбеди добра структура на одговорите, а со тоа да се избегнат одредени проблеми и непријатности кои се својствени за таквото внесување текст - разлика во големи и мали букви, разлика во начинот на пишување (како резултат на различните варијанти на англискиот јазик), појава на одредени двосмислености итн.

![Correct](http://i.imgur.com/pQpuju0.jpg)

![Wrong](http://i.imgur.com/jzjEbDo.jpg)

![Timeout](http://i.imgur.com/fiOS3jQ.jpg)

Апликацијата се состои од повеќе форми од кои суштински за функционирањето се: AlphabetForm, AssociationForm, MainForm и MultipleChoiceForm. Секоја од овие форми е тесно поврзана со класите AssociationQ, HangmanQ, MultipleChoiceQ и PictureQ кои го имплементираат интерфејсот IQuestion кој наметнува сите класи да имаат соодветни методи за земање и поставување на прашањата, можните и точните одговори. Секоја од формите е задолжена на соодветен начин да ја прикаже содржината на прашањето кое ѝ се проследува како параметар во конструкторот.
Сите можни прашања кои се поврзани со одредено ниво на играта се наоѓаат во класите Easy, Medium и Hard кои наследуваат од апстрактната класа Game. Преку нивниот метод showQ() се проследува прашањето кое треба да биде прикажано од соодветната форма која е задолжена за истото. Во самата апстрактна класа има листа од категории, а во класата Category има листа од објекти кои го имплементираат интерфејсот IQuestion, кои ги претставуваат сите прашања од дадената категорија. На тој начин се овозможува при секое отворање на блок од главната форма да се добие ново прашање, најверојатно различно од претходното, но сепак од истата категорија. Класата Category се грижи за начинот на избирање на прашањата - тоа се прави со случајна пермутација на сите можни прашања од бараната категорија, а потоа линеарно изминување на листата сѐ додека не се исцрпат сите прашања, по што одново се „меша“ листата.
Особено интересна е почетната форма која се појавува со самото стартување на апликацијата. Името на апликацијата Trivia Master е поделено на делови како сложувалка кои на почетокот се наоѓаат на случајно избрани позиции на самиот екран (позадината е транспарентна), а потоа почнуваат да се спојуваат, за на крај да се добие целиот текст. Големината и крајните позиции на секое од парчињата не се фиксни, туку се релативни во однос на големината на формата на која се наоѓаат. Секое од делчињата на сложувалката е сместен во различен објект од класата PuzzlePainter која е задолжена за придвижувањето и исцртувањето на секоја сликичка. Во секој од овие објекти се чуваат почетната и крајната позиција на делчето, тековните X и Y координати на сликата во даден момент, како и придвижувањето на делчето во секој момент во однос на x и на y-оската. Придвижувањето се пресметува како разлика помеѓу соодветните координати на почетната и на крајната точка, поделено со предодреден број чекори во кои треба да се случи спојувањето на сложувалката. Чекорот е одреден експериментално со цел да се обезбеди ефект на анимација. 

![Puzzle](http://i.imgur.com/AE3z2hS.jpg)

Конечно, во текот на целиот развој на апликацијата тежнеевме дизајнот да биде согласно принципите на објектно-ориентираното програмирање, со класи кои се строго специјализирани за извршување на одредени функции, со што сметаме дека постигнавме лесно дополнување и надградба на играта со нови верзии кои ќе вклучуваат нови функционалности и можности, доколку понатаму се јави потреба или нова идеја.

Членовите на тимот Ви посакуваат добра забава!
